+++
title = "Lagkage"
slug  = "lagkage"
date  = 2014-01-05T08:05:00
draft = false

[taxonomies]
tags=["fødselsdag", "kage"]

[extra]
toc=true
+++

{{ resize_image(path="billeder/lagkage.jpeg", width=250, height=0, op="fit_width") }}

Opskrift på hjemmelavet lagkage. Creme og syltetøj laves et par dage i forvejen.
Lagkagen lægges sammen dagen før den skal serves og pyntes på dagen.

## Lagkage

### Ingredienser (til 1 lagkage):

- 3 lagkagebunde (se opskrift nedenfor)
- 1 portion lagekagecreme (se opskift nedenfor)
- ½ portion hindbærsyltetøj (se opskrift nedenfor)
- Makroner
- Eventuelt portvin
- Flormelis til glasur (eventuelt farve “paste”)
- ½ liter piskefløde til at pynte kant
- Kagering uden bund
- Tyl og sprøjtepose

### Fremgangsmåde

Læg en bund i kageringen og hæld halvdelen af kagecremen over. Pres (hele)
makroner ned i kagecremen og hæld resten af kagecremen over. Læg næste bund på
og tryk lidt ned så der ikke er hulrum. Hæld syltetøjet over og læg den øverste
lagekagebund på. Tryk igen godt ned så der ikke er hulrum. Stil på køl til næste
dag.

Fjern kageringen og lad kagen sætte sig nogle minutter. Hvis dette trin undlades
kommer der revner i glasuren.

Rør glasur af flormelis og lidt varmt vand (tilsæt eventuelt farve) og hæld over
lagkagen. Brug eventuelt en kniv eller paletkniv (opvarmet under den varme hane)
til at glatte glasuren pænt.

Pisk flødeskum og hæld i sprøjtepose med stor tyl og pynt lagkagen. Servér.

## Lagkagecreme

Konditorcreme efter denne opskrift, men med brug af vaniliestang i stedet for
vaniliesukker.

### Ingredienser

- ½ liter piskefløde + ¼ liter piskefløde til flødeskum (til at lette cremen)
- 3 hele æg
- 150 gram sukker
- 1½ spsk maizena
- 1 vaniliestang

### Fremgangsmåde

Hæld maizena i en gryde og opløs i en smule fløde. Flæk vaniliestangen og skrab
kornene ud i lidt af sukkeret og tilsæt sammen med resten af ingredienserne
(hold ¼ liter piskefløde tilbage til flødeskum). Kog cremen under konstant
omrøring til den bliver cremet (du er ikke i tvivl).

Når cremen er kold piskes ¼ liter piskefløde til (let) flødeskum og vendes i
cremen: begynd med at tilsætte en tredjedel af flødeskummet til cremen og pisk
igennem, vend derefter resten af flødeskummet i cremen.

## Hindbærsyltetøj (til to lagkager)

Hindbærsyltetøj lavet efter denne opskrift af Claus Meyer (oprindelig til brug i
hindbærsnitter).

### Ingredienser

- 800 g frosne hindbær
- 400 g sukker (eller syltesukker)
- 4 g rød melatin eller 25 g pektin (udelades hvis der bruges syltesukker)
- ½ vaniliestang

### Fremgangsmåde

Flæk vaniliestangen og skrab kornene ud i lidt sukker og hæld i en gryde sammen
med bær og halvdelen af sukkeret. Opvarm til cirka 50°C og tilsæt resten af
sukkeret. Kog igennem i cirka 5 minutter. Afkøles og sættes i køleskab.

## Lagkagebunde

Lagkagebunde efter denne opskrift (til springform med diameter på 26 cm)

### Ingredienser

- 150 g sukker
- 3 æg
- 150 g hvedemel
- 1 tsk bagepulver
- Bagepapir + evt non-stick bage-spray

### Fremgangsmåde

Tænd ovnen på 240°C. Pisk æg og sukker sammen til en luftig masse. Bland
hvedemel og bagepulver og sigt/vend forsigtigt i æggemassen. Bag en tredjedel
(cirka 120 g) ad gangen i en springform med bagepapir i bunden midt i ovnen i
cirka 5 minutter. Lad afkøle cirka 5 minutter og tag ud af formen og bag næste
bund.